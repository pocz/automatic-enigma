A Tóról
A két, egymás mellett fekvő mesterséges tó Szombathely igazi rekreációs központja. A városiak szemében a népszerű „Csótó” nagy vonzerőt jelent, akár pihenésről, sétáról, futásról vagy horgászatról van szó. Szép időben pedig - nevéhez méltóan – csónakázhatunk vagy vízibiciklizhetünk a tavon, de akár fagyizhatunk és friss kávét is kortyolhatunk a partján.             
A Szombathelyi Csónakázó-tavat a város zöldövezeti részében találjuk csendes, nyugodt környéken, friss levegővel és visszafogott autóforgalommal a két szélén. A mesterséges tómedret 1961-ben egy hatalmas agyaggödör helyén létesítették. Vizének táplálásáért az Arany-patak a felelős, ami nyugati irányból (a Kőszegi-hegység felől) érkezik ide. A környék az évtizedek során Szombathely közkedvelt pihenőövezetévé vált.
Látványos és üde színfoltja a tó közepén hídakkal megközelíthető sziget, gazdag növényvilággal.
1967-ben a megye arborétumaiból fákat telepítettek a tó környékére, így az évek alatt a Csónakázótó és a környezete a város legszebb, legkellemesebb részévé vált.
A szigetet romantikusan girbegurba, aprókavicsos ösvényeken lehet bebarangolni. Díszfák és bokrok, virágágyások, az Emberpár-szobor és padok nyújtanak felüdülést testnek és léleknek. Nyugati oldalában fából készített napozóágyak kínálják magukat egész éven át, ahol egyébként csónakkal is ki lehet kötni. A sziget minden részéről kellemes a kilátás, de különösen az északiról, ahonnan a Kőszegi-hegység vonulata is remekül kivehető.
Az érdekes alakból eredően azonban olyan áramlatok alakulnak ki, melyek bizonyos helyen az iszapot lerakják, leveleket összehordják. A part természetes, a fák gyökerei a vízig is lehúzódnak, de a szegélyzónában gyér sást és gyékényt is találunk A Csónakázó-tó története megegyezik a Horgász-tóéval. Kikövezett, sétányon körbejárható.
Mindezeken túl sport- és kulturális események helyszíne: a Szombathelyi Futóklub rendszeresen szervez közösségi futásokat, illetve minden nyáron megrendezik a látványos Sárkányhajó Fesztivált is. Júniusban, Szentivánéjkor (illetve az ahhoz legközelebb eső szombaton) pedig az éjszakába nyúló programsorozat várja a látogatókat („Szentivánéji Vigasságok”). A tó pompás hátteret ad az éjféli tűzijátéknak.
A Csónakázótóra az 1964-ben épített 52 méter hosszúságú hidat 2008-ban felújították. Kapott egy új kovácsoltvas korlátott és kandeláberes világítást is, így éjszaka hangulatos fények alatt sétálgatva lehet romantikázni.
A helyiek közkedvelt kirándulóhelye a tó és környéke, van, aki csak pihenget, de sokak választják különböző sportok űzésének helyszínéül. A tó egyébként nagyon népszerű szolgáltatása a vizibiciklizési, valamint a csónakázási lehetőség.
2014. szeptembere és 2015. augusztusa között megújult Szombathely "Zöld Szíve". A város egyik gyöngyszeme megszépült környezetben várja a pihenni, sportolni és szórakozni vágyókat. A sétány új burkolatot kapott, a közvilágítás felújításra került, emellett 35 db horgászstég került. 
    • - Kenderesi utcai parkoló
    • - Nyilvános illemhely (mozgássérültek számára is)
    • - Akadálymentes rámpa
    • - Csónakkikötő
    • - Horgászstégek
    • - Horgászállások
    • - Árpád utcai parkoló
    • - Vizes játszóhely
    • - Ivókút
    • - Rendezvénytér
    • - Akadálymentes híd
    • - Napozóterasz
Horgászat
A Horgász-tó kisebb, ez némileg rejtettebb is, nincs annyira szem előtt, mint nagyobb társa. A Falumúzeum felöli rész csendesebb, ez az egyik legjobb horgászhely is, itt húzódik ugyanis az egykori patakmeder. A legmélyebb pontot is itt találjuk, bár a jellemzően két méteres átlagmélység egyben aránylag egyenletes medret is jelent, ahogy az egy báger gödörnél megszokott.
Kerülete közel 1500 méter, szélessége 200-250 méter. Két árok húzódik a mederben (kb. 120-130 méterre találhatók az árkok), ezek kerülik a mesterségesen kialakított szigetet. Mindenhol hirtelen mélyülő, az átlagos mélységet (1,7 m) hamar el lehet érni. Az északi sarok némileg sekélyebb: 1,6-1,4 méteres.
Egész évben csónakból, a szigetről, és télen lékről is tilos horgászni! A süllő a fő ragadozó hal. A süllő a mesterségesen kialakított tavon minden évben megtalálja az ívási lehetőséget így szinte minden évben szépszámú süllőivadékkal, találkozhatunk befolyók környékén. A tóban nagyszámban előforduló küszcsapatokat a nyári időszakban állandó balin rablások zavarják. A balinozás nem tartozik a fő horgászmódszerek közé, talán ennek is köszönhető, hogy nagy számban találhatóak a tóban nagy méretű balinok. (Nem ritkák a 6-8 kg-os példányok sem) Az említettek mellett az amur, a keszegfélék és a kárász számítanak a fő halfajoknak, de compó is előfordul az egyébként sok apróhalat is rejtő vízben.
A 2015.évben megvalósuló városfejlesztési munkálatoknak köszönhetően a Szombathelyi Csónakázó és Horgásztó teljesen megújult. A sétány új burkolatot kapott, a közvilágítás felújításra került, emellett 35 db horgászstég került kialakításra, melyek akadálymentesítettek és egy-egy paddal is rendelkezek. A horgászat megkezdésekor ezen stégeket kell elsődlegesen igénybe venni.

Felnőtt
Ifjúsági
Tagsággal
Éves díj
20000 HUF
7500 HUF
15000 HUF
Heti díj
7500 HUF
2250 HUF
4500 HUF
Napi díj
2500 HUF
750 HUF
1500 HUF

Éjszakai horgászat: Tilos az éjszakai horgászat 23.00-04.00.
Csónakhasználat: tilos (horgászat céljából)
Horgászati feltételek: megjelölt horgászati időszakban, szabadon (bejelentkezés nélkül) látogatható
Akadálymentesített: részben

Csonakozás
Mit szólnál egy kis evezős kikapcsolódáshoz a szombathelyi utazásod alatt? A Garda Hotel közelében található csónakázó tavon akár kajakozni, kenuzni is tudsz.
Evezésre hetente három alkalommal van lehetőség a szombathelyi csónakázó tavon. Egészen pontosan hétfőn, kedden és szerdán. Mindhárom napon délután négy órától kínálnak lehetőséget kajakozásra, kenuzásra.
Az evezős kikapcsolódás a városi rekreációs programsorozat része, amit a Szombathelyi Egyetemi Sportegyesület koordinál.
A program keretében megvalósuló, csónakázó tavon való evezés mindenki számára ingyenes. Természetesen azt, hogy az adott napon lehet-e kajakozni, kenuzni, az időjárás befolyásolja, de elvben tavasztól az ősz kezdetéig minden héten tartanak foglalkozást. Ami egyébként másfél órás.

Kölcsönzés
A csónakázó tó partján lévő Deck Bistróban is lehet csónakot kölcsönözni. Szóval ha úgy adódik, akár egy romantikus evezős programot is szervezhetsz, vagy családi csónakázásra is indulhattok, ha a gyerekekkel jöttök el Szombathelyre.
Kölcsönzési díjak

Alapdíj
Szent Márton kártyával
Csónak
950 Ft/óra
800 Ft/óra
2 személyes vizibicikli
1 070 Ft/óra
900 Ft/óra
5 személyes vizibicikli
1 900 Ft/óra
1600 Ft/óra
A kölcsönzési díjak az ÁFÁ-t tartalmazzák.
